<html><head><meta http-equiv="Content-Type" content="text/html; charset=utf-8" /><title></title></head><body><h1>Un passo indietro</h1>
<p>Per capire da un lato la situazione politica attuale, e dall’altro le ragioni alla base di un’interpretazione non solo valida per il presente, ma anche in prospettiva, occorre fare un passo indietro, scrollandoci di dosso i dettagli inutili e andando a considerare solo i fatti, <em>necessariamente di lungo periodo</em>.</p>
<p>A grandi linee, la storia recente dell’Italia è caratterizzata da una fase incerta, piuttosto protratta, segnata dalla crisi partitica del post-Tangentopoli e dalla conseguente nascita di quella che abbiamo chiamato Seconda Repubblica. Il fenomeno centrale che ha caratterizzato tutta la storia italiana da circa trent’anni a questa parte è certamente il Berlusconismo, termine col quale non identifico solamente la pesante presenza politica del suo fondatore, ma anche la compresente “falsa nemesi” incarnata da quello che oggi è il Partito Democratico. In altre parole, io penso che la <em>spalla</em> di Berlusconi sia sempre stato, di fatto, D’Alema o chi per lui.</p>
<p>Ebbene, questa fase, caratterizzata da un’alternanza puramente funzionale ai desideri e ai disegni comunitari, ovvero da imposizioni sovraordinate, determina il progressivo affioramento di un malcontento generalizzato, diffuso, ma necessariamente informe e ideologicamente allo sbando, che trova rappresentanza in vari movimenti più o meno spontanei, ma che per molti anni, salvo congiunture episodiche (si pensi alla breve e intensa esperienza politica di Antonio Di Pietro con Italia dei Valori), non arriva a intaccare il quadro politico parlamentare.</p>
<p>La svolta è nel 2013, quando il Movimento Cinque Stelle, derivazione dell’indignazione portata avanti dallo showman Beppe Grillo nei suoi spettacoli e soprattutto nel suo blog, arriva in parlamento, a sorpresa, come primo partito d’Italia (25% di voti).</p>
<p>Ora, chi vi parla è stato un convinto detrattore del “primo” M5S, intriso di una forte componente populista che poco aveva da spartire col sistema democratico, e che non per nulla è rimasta di fatto ferma al suo “magnifico isolamento” per tutti i cinque anni che la separavano dalle elezioni del 2018.</p>
<p>Col 2018, le cose cambiano. Se da un lato i voti del M5S aumentano ulteriormente, costringendo di fatto questa forza a inventare una modalità di governo, dall’altro lato il populismo avanza, incrementando soprattutto la Lega di Salvini, che da forza nordista diventa improvvisamente espressione riconosciuta in tutto lo Stivale.</p>
<p>Da qui in poi, ossia coi governi Conte e Conte bis, la Lega acquista voti, per poi perderli quasi tutti alle nazionali del 2022. La stessa cosa accade al M5S, che tuttavia conserva un buon 15% di gradimento, e soprattutto inaugura una fase molto più matura, direttamente connessa allo stile del nuovo segretario e presidente, Giuseppe Conte, presidente del consiglio durante gli anni della pandemia planetaria.</p>
<p>Tutti i voti del populismo passano a Fratelli d’Italia, confermando in pieno una tesi: chi arriva al governo, prima o poi, perde i voti della componente più “sfascista e antipolitica”, vedendosi necessariamente rettificato alle successive tornate elettorali.</p>
<h1>Cosa aspettarsi dalla politica</h1>
<p>Che cosa possiamo aspettarci, oggi, dalla politica? Su due piedi mi verrebbe da dire “un bel nulla”, ma, lasciando perdere le facili battute, io mi aspetto una progressiva rettifica dei valori di consenso.</p>
<p>Gli indizi di questo sono molteplici:</p>
<ul>
<li>
<p>La presenza di un terzo polo, piuttosto autonomo dai partiti di governo, che sia pure lentamente sta conquistando consensi, specie tra i giovani. Sto parlando da un lato di una destra indubbiamente liberale, rappresentata da Matteo Renzi con Italia Viva, e dall’altro dalla timida “sinistra imprenditoriale” di Azione, portata avanti da Carlo Calenda. Entrambe queste forze sono chiaramente entrate nell’agone elettorale per sostituirsi alla sempre più debole Forza Italia, ormai definitivamente schiacciata tra lega e Fratelli d’Italia.</p>
</li>
<li>
<p>Un Movimento Cinque Stelle comunque ancora forte, in grado di interpretare non solo la componente propria, ma anche numerosi voti della “sinistra delusa” dal PD e dai suoi trasformismi.</p>
</li>
<li>
<p>La ben probabile discesa di consenso di Fratelli d’Italia, viste le troppe promesse elettorali con tutta evidenza non mantenute. Una discesa che comunque non sembra poter contare sulla funzione “reset” di una crisi di governo; impossibile, almeno per ora, per ovvie dinamiche di maggioranza.</p>
</li>
<li>
<p>La sempre più marcata marginalità della Lega, ormai completamente a traino degli alleati di governo, ovvero satellitare a Fratelli d’Italia.</p>
</li>
</ul>
</body></html>